<article id="post-63" class="post-63 page type-page status-publish hentry">
	<header class="entry-header">
		<h1 class="entry-title">Programa de les Eleccions Municipals 2011</h1>
	</header><!-- .entry-header -->

	<div class="entry-content">
		<p>Els Pirates de Catalunya (PIRATA.CAT) defensem el teu dret com a ciutadà a dir i decidir allò que fa el teu govern.</p>
<p>Defensem la teva privacitat, impulsem la societat de la informació i l’accés a la cultura i al coneixement: requisits imprescindibles per a poder viure en llibertat i democràcia.</p>
<p><strong>QUÈ FARAN ELS REGIDORS PIRATES A L’AJUNTAMENT?</strong></p>
<ul>
<li>Primera Llei: Un regidor pirata votarà sempre a favor de la Declaració Universal dels Drets Humans.</li>
<li>Segona Llei: Un regidor pirata votarà sempre a favor de l’Ideari Pirata, excepte quan entri en conflicte amb la primera Llei.</li>
<li>Tercera Llei: Un regidor pirata obeirà sempre les ordres que li dicti, per democràcia directa, l’Assemblea d’afiliats, excepte si aquesta ordre entra en conflicte amb la primera o la segona Llei.</li>
</ul>
<p>A més, la presència d’un regidor pirata permet que la societat vigili directament els seus governants.</p>
<p><strong>L’IDEARI PIRATA ES REFLECTEIX EN EL SEGÜENT PROGRAMA ELECTORAL:</strong></p>
<p><strong>a) Creiem en la transparència</strong> i exigim que:</p>
<ol>
<li>Totes les factures i contractes que signi l’ajuntament siguin publicats a Internet per tal que puguin ser consultats i,d’aquesta manera, verificar la gestió de funcionaris i governants.</li>
<li>Els processos de concurs/oposició públics es decideixin en tribunals independents dels càrrecs polítics. Les assignacions públiques es concedeixin a aquelles empreses que s’ajustin als preus de mercat, fent-se públics els motius pels quals a una empresa se li ha adjudicat el servei.</li>
<li>Es pugui accedir de manera lliure, simple i gratuïta a qualsevol informació, dades i documentació generada en projectes subvencionats amb diners públics, sempre respectant la privacitat i la protecció de dades personals.</li>
<li>El patrimoni dels càrrecs electes es faci públic tant abans de les eleccions com durant el mandat, per tal d’evitar qualsevol possible malversació de diners públics.</li>
</ol>
<p><strong>b) Tothom ha de poder decidir. </strong>Cal implantar al nostre ajuntament un sistema de participació ciutadana, que fomenti:</p>
<ol>
<li>La Democràcia  Directa: que qualsevol persona empadronada en una població pugui participar en les decisions que afectin la seva vida, ja siguin ordenances municipals, obres al carrer, decisions sobre l’enllumenat…</li>
</ol>
<p><strong>c) La cultura és un dret.</strong> Fomentarem la cultura lliure, la que pertany a la ciutadania, i, per fer-ho, volem:</p>
<ol>
<li>Fomentar espais culturals polivalents, d’ús obert a tota la ciutadania, que facilitin la creació de cultura lliure (música, cinema, literatura, programari…), com a font de coneixement de domini públic i impulsar-ne la seva difusió i ús.</li>
<li>Que tota obra que rep fons públics per a la seva creació,  distribució, organització, etc, ha de passar a domini públic amb més celeritat.</li>
<li>Reclamar el cànon que s’ha cobrat als equipaments municipals, perquè es retorni a les arques de l’administració municipal, segons la sentència del Tribunal de Justícia de la Unió Europea.</li>
</ol>
<p><strong>d) L’educació és l’accés a la cultura.</strong> L’ajuntament té algunes competències i responsabilitats en educació i això implica moltes tasques a fer:</p>
<ol>
<li>Realitzar les millores estructurals i funcionals necessàries en els centres escolars públics, per tal de facilitar l’aplicació de les noves tecnologies en l’ensenyament.</li>
<li>Augmentar l’oferta de cursos de formació i reciclatge per a adults en noves tecnologies, idiomes i programari lliure.</li>
</ol>
<p><strong>e) Les Tecnologies han de ser lliures per a servir a la ciutadania </strong>i per assolir aquest objectiu l’ajuntament ha de:<strong> </strong></p>
<ol>
<li>Utilitzar programari lliure i formats oberts a tota l’administració pública. Cada any, el nostre ajuntament gasta milions d’euros en llicències de programari, que s’estalviarien si es migressin tots els sistemes informàtics a programari lliure.</li>
<li>Donar accés a tots els ciutadans a un lector de DNI electrònic per tal de facilitar els tràmits administratius i també per poder implantar un sistema de participació ciutadana.</li>
<li>Fomentar que les xarxes wifi lliures, públiques o privades, utilitzin els espais públics per a desplegar la seva infraestructura d’ús no comercial i així permetre l’accés a la xarxa d’Internet, als serveis de l’administració pública i a la participació en la cultura.</li>
</ol>
<p><strong>f) Defensem els teus drets:</strong></p>
<ol>
<li>Volem salvaguardar de manera efectiva els drets dels consumidors i els usuaris agilitzant els procediments administratius de queixa i reclamació.</li>
<li>Els organismes públics han de vetllar perquè els sistemes de vigilància electrònica respectin els drets fonamentals, actuant d’ofici en cas d’incompliment.</li>
</ol>
			</div>
<!-- .entry-content -->
	<footer class="entry-meta">
			</footer><!-- .entry-meta -->
</article>